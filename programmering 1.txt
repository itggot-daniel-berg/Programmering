Programmering 1, 100 poäng
Kurskod: PRRPRR01

Kursen programmering 1 omfattar punkterna 2–8 under rubriken Ämnets syfte, med särskild
betoning på punkterna 2–4 och 7–8.

Centralt innehåll
Undervisningen i kursen ska behandla följande centrala innehåll:
• Sekventiell programmering i det eller de valda programmeringsspråken. Språkurvalet kan göras
från såväl programspråk och skriptspråk som kompilerande och tolkande språk. Ett av de valda
språken ska ha tillgång till mångsidiga objektorienterade standardbibliotek.
• Programmeringsspråkets eller -språkens grundläggande datatyper samt fördefinierade
strukturer, regler och syntax.
• Traditioner och nya trender i utvecklingen av programmeringsspråk.
• Kontrollstrukturer, till exempel sekvens, selektion och iteration, planerade med
aktivitetsdiagram och skrivna i ett väl implementerat programflöde.
• Grunderna för klasser, objekt, egenskaper och metoder.
• Variablers och konstanters synlighet och livslängd.
• Enkla sorteringsalgoritmer och sökningsalgoritmer.
• Grundläggande rekursiva algoritmer.
• Interaktion med användaren i ett enkelt grafiskt användargränssnitt.
• Implementeringar av datastrukturer, till exempel vektor, fält, lista och trädstruktur.
• Felsökning av källkod och undantagshantering i interaktiva program.
• Samspelet mellan program och dator från källkod till exekvering.
• De vanligaste programmeringsspråkens krav på körtidsmiljöer och operativsystem samt deras
aktuella användningsområden.

Kunskapskrav

Betyget E
Eleven formulerar och planerar programmeringsuppgifter med pseudokod utifrån en förlaga eller, i samråd med handledare, med aktivitetsdiagram. 
I planeringen väljer eleven med viss säkerhet kontrollstrukturer, metoder, variabler, datastrukturer och algoritmer som är adekvata för uppgiften.
Eleven implementerar en sökningsalgoritm och i samråd med handledare också en sorteringsalgoritm eller en rekursiv algoritm.
I sin programmering skriver eleven en korrekt, delvis strukturerad och kommenterad källkod, med konsekvent kodningsstil och tydlig namngivning.
Dessutom väljer eleven med viss säkerhet ett uttryckssätt som är anpassat för att på ett tillfredsställande sätt interagera med den avsedda användaren.
Elevens färdiga program eller skript är utfört med tillfredsställande resultat i ett eller flera programmeringsspråk och innehåller sekventiell programmering och grundläggande objektorienterad programmering som är stabil och robust i program av enkel karaktär.
Eleven anpassar med viss säkerhet sin planering av programmeringsuppgiften och utför felsökning av enkla syntaxfel.
Innan programmeringsuppgiften avslutas utvärderar eleven med enkla omdömen programmets prestanda och ändamålsenlighet i någon situation eller i något sammanhang.
Eleven kommunicerar med viss säkerhet med datalogiska begrepp om programmeringsuppgiften och dess utvärdering. När eleven samråder med handledare bedömer hon eller han med viss säkerhet den egna förmågan och situationens krav.

Betyget D
Betyget D innebär att kunskapskraven för E och till övervägande del för C är uppfyllda.

Betyget C
Eleven formulerar och planerar programmeringsuppgifter med pseudokod eller med aktivitetsdiagram. 
I planeringen väljer eleven med viss säkerhet kontrollstrukturer, metoder, variabler, datastrukturer och algoritmer som är adekvata för uppgiften. 
Eleven implementerar en sökningsalgoritm och efter samråd med handledare också en sorteringsalgoritm och en rekursiv algoritm. 
I sin programmering skriver eleven en korrekt, strukturerad och kommenterad källkod, med konsekvent kodningsstil och tydlig namngivning. 
Dessutom väljer eleven med viss säkerhet ett uttryckssätt som är anpassat för att på ett tillfredsställande sätt interagera med den avsedda användaren.
Elevens färdiga program eller skript är utfört med tillfredsställande resultat i ett eller flera programmeringsspråk och innehåller sekventiell programmering och grundläggande objektorienterad programmering som är stabil och robust.
Eleven anpassar med viss säkerhet sin planering av programmeringsuppgiften och utför på ett systematiskt sätt felsökning av syntaxfel, körtidsfel och programmeringslogiska fel.
Innan programmeringsuppgiften avslutas utvärderar eleven med nyanserade omdömen programmets prestanda och ändamålsenlighet i några situationer och sammanhang.
Eleven kommunicerar med viss säkerhet med datalogiska begrepp om programmeringsuppgiften och dess utvärdering.
När eleven samråder med handledare bedömer hon eller han med viss säkerhet den egna förmågan och situationens krav.

Betyget B
Betyget B innebär att kunskapskraven för C och till övervägande del för A är uppfyllda.

Betyget A
Eleven formulerar och planerar programmeringsuppgifter med pseudokod eller med aktivitetsdiagram.
I planeringen väljer eleven med säkerhet kontrollstrukturer, metoder, variabler, datastrukturer och algoritmer som är adekvata för uppgiften samt motiverar utförligt sina val.
Eleven implementerar sökningsalgoritmer och efter samråd med handledare också sorteringsalgoritmer och rekursiva algoritmer. 
I sin programmering skriver eleven en korrekt, strukturerad och utförligt kommenterad källkod, med konsekvent kodningsstil och tydlig namngivning. 
Dessutom väljer eleven med säkerhet ett uttryckssätt som är anpassat för att på ett gott sätt interagera med den avsedda användaren.
Elevens färdiga program eller skript är utfört med gott resultat i ett eller flera programmeringsspråk och innehåller sekventiell programmering och grundläggande objektorienterad programmering som är stabil och robust i program av komplex karaktär.
Eleven anpassar med säkerhet sin planering av programmeringsuppgiften och utför på ett systematiskt och effektivt sätt felsökning av syntaxfel, körtidsfel och programmeringslogiska fel.
Innan programmeringsuppgiften avslutas utvärderar eleven med nyanserade omdömen och med förslag på förbättringar programmets prestanda och ändamålsenlighet i flera situationer och sammanhang.
Eleven kommunicerar med säkerhet med datalogiska begrepp om programmeringsuppgiften och dess utvärdering.
När eleven samråder med handledare bedömer hon eller han med säkerhet den egna förmågan och situationens krav.