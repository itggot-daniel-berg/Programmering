Webbserverprogrammering 1, 100 poäng
Kurskod: WEBWEB01

Kursen webbserverprogrammering 1 omfattar punkterna 1–2 och 4–9 under rubriken Ämnets syfte, med särskild betoning på punkterna 2, 4–5 och 9.

Centralt innehåll
Undervisningen i kursen ska behandla följande centrala innehåll:
• Webbserverns och dynamiska webbplatsers funktionalitet.
• Utvecklingsprocessen för ett webbtekniskt projekt: målsättningar, planering, systemering, kodning, dokumentation och uppföljning.
• Dokumentation av utvecklingsprocess och färdig produkt, inklusive kod och mjukvarugränssnitt.
• En översikt över olika lösningar eller språk som finns för att skapa dynamiska webbplatser.
• Grunderna i informationshanteringssystem och ramverk.
• Grundfunktionen i ett programmeringsspråk för dynamiska webbplatser.
• Datalagring, i relationsdatabas eller med annan teknik.
• Teckenkodning: begrepp, standarder och handhavande.
• Kodning och dokumentation enligt vedertagen praxis för den teknik som används i sammanhanget.
• Kvalitetssäkring av dynamiska webbapplikationers funktionalitet, säkerhet och kodkvalitet.
• Säkerhet: vanliga attackvektorer mot webbapplikationer och de viktigaste principerna för att hindra attacker.

Kunskapskrav

Betyget E
Eleven beskriver översiktligt dynamiska webbplatsers och informationshanteringssystems historia och hur de samspelar med olika tekniker på webben.
Dessutom beskriver eleven översiktligt olika tekniska alternativ som finns för webbserverprogrammering och informationshantering.
Eleven gör en enkel projektplan för en tänkt produkt. I projektplanen beskriver eleven översiktligt produktens funktion.
Utifrån projektplanen utvecklar eleven i samråd med handledare produkten, där presentationslogiken i begränsad utsträckning är skild från produktens övriga logik.
I arbetet utvecklar eleven kod som i begränsad utsträckning är läsbar och kommenterad.
Produkten uppvisar enkel funktionalitet med ett språk för webbserverprogrammering och tillhandahåller en enkel lösning för datapersistens mellan sidvisningar.
I arbetet redogör eleven också översiktligt för vanliga problem som beror på felaktigt angiven teckenkodning i olika applikationer.
Produkten är av tillfredsställande kvalitet och följer etablerad god praxis.
När arbetet är utfört gör eleven en enkel dokumentation av de moment som har utförts samt utvärderar med enkla omdömen sitt arbete och resultat.
Eleven redogör översiktligt för innehållet i lagar och andra bestämmelser som rör publicering på webben samt följer dem i sitt arbete.
Dessutom identifierar eleven någon attackvektor mot produkten och vidtar någon enkel åtgärd för att förhindra den.
Eleven använder med viss säkerhet enkel terminologi inom området.
När eleven samråder med handledare bedömer hon eller han med viss säkerhet den egna förmågan och situationens krav.

Betyget D
Betyget D innebär att kunskapskraven för E och till övervägande del för C är uppfyllda.

Betyget C
Eleven beskriver utförligt dynamiska webbplatsers och informationshanteringssystems historia och hur de samspelar med olika tekniker på webben.
Dessutom beskriver eleven utförligt olika tekniska alternativ som finns för webbserverprogrammering och informationshantering.
Eleven gör en genomarbetad projektplan för en tänkt produkt.
I projektplanen beskriver eleven utförligt produktens funktion och arkitektur.
Utifrån projektplanen utvecklar eleven efter samråd med handledare produkten, där presentationslogiken är skild från produktens övriga logik.
I arbetet utvecklar eleven kod som följer en given kodningsstandard och är kommenterad.
Produkten uppvisar funktionalitet med ett språk för webbserverprogrammering och tillhandahåller en enkel lösning för permanent datalagring.
I arbetet redogör eleven också utförligt för vanliga problem som beror på felaktigt angiven teckenkodning i olika applikationer samt väljer och anger lämplig teckenkodning.
Produkten är av tillfredsställande kvalitet och följer etablerad god praxis.
Detta kontrollerar eleven med några tester.
När arbetet är utfört gör eleven en noggrann dokumentation av de moment som har utförts samt utvärderar med nyanserade omdömen sitt arbete och resultat.
I utvärderingen gör eleven välgrundade reflektioner över hur beslut har tagits i arbetet.
Eleven redogör utförligt för innehållet i lagar och andra bestämmelser som rör publicering på webben samt följer dem i sitt arbete.
Dessutom identifierar eleven några attackvektorer mot produkten och följer grundläggande principer för att förhindra dem.
Eleven använder med viss säkerhet terminologi inom området.
När eleven samråder med handledare bedömer hon eller han med viss säkerhet den egna förmågan och situationens krav.

Betyget B
Betyget B innebär att kunskapskraven för C och till övervägande del för A är uppfyllda.

Betyget A
Eleven beskriver utförligt och nyanserat dynamiska webbplatsers och informationshanteringssystems historia och hur de samspelar med olika tekniker på webben.
Dessutom beskriver eleven utförligt och nyanserat olika tekniska alternativ som finns för webbserverprogrammering och informationshantering.
Eleven gör en genomarbetad projektplan för en tänkt produkt.
Vid behov reviderar eleven planen.
I projektplanen beskriver eleven utförligt och nyanserat produktens funktion, arkitektur och mjukvarugränssnitt.
Utifrån projektplanen utvecklar eleven efter samråd med handledare produkten, där presentationslogiken är skild från produktens övriga logik.
I arbetet utvecklar eleven kod som följer en given kodningsstandard och är utförligt kommenterad. 
Produkten uppvisar tillräcklig funktionalitet med ett språk för webbserverprogrammering för att driva en helt databasbaserad webbplats eller en jämförbart avancerad produkt och tillhandahåller en lösning med viss komplexitet för permanent datalagring.
I arbetet redogör eleven också utförligt och nyanserat för vanliga problem som beror på felaktigt angiven teckenkodning i olika applikationer, väljer och anger lämplig teckenkodning samt anger hur enklare problem som relaterar till teckenkodningar hanteras.
Produkten är av god kvalitet och följer etablerad god praxis.
Detta kontrollerar eleven både manuellt och med flera tester.
När arbetet är utfört gör eleven en noggrann och utförlig dokumentation av de moment som har utförts med koppling till generella principer och testresultat samt utvärderar med nyanserade omdömen sitt arbete och resultat och ger förslag på hur arbetet kan förbättras.
I utvärderingen gör eleven välgrundade och nyanserade reflektioner över hur beslut har tagits i arbetet.
Eleven redogör utförligt och nyanserat för innehållet i lagar och andra bestämmelser som rör publicering på webben samt följer dem i sitt arbete.
Dessutom identifierar eleven flera attackvektorer mot produkten och följer grundläggande principer för att förhindra dem.
Eleven använder med säkerhet terminologi inom området.
När eleven samråder med handledare bedömer hon eller han med säkerhet den egna förmågan och situationens krav.